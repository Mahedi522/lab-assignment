দেশে গত ২৪ ঘণ্টায় (আজ বৃহস্পতিবার সকাল ৮টা পর্যন্ত) করোনাভাইরাসে সংক্রমিত ১৫ জনের মৃত্যু হয়েছে। এ সংখ্যা গত প্রায় পাঁচ মাসের মধ্যে সর্বনিম্ন। এ নিয়ে দেশে মোট ৫ হাজার  ৬০৮ জনের মৃত্যু হলো করোনায়। ২৪ ঘণ্টায় দেশে ১ হাজার ৬০০ জন নতুন রোগী শনাক্ত হয়েছেন। আগের দিনের তুলনায় আজ মৃত্যু ও শনাক্তের সংখ্যা, দুইই কমেছে। বেড়েছে সুস্থতার সংখ্যা।এর আগে গত ১৭ মে মৃত্যুর সংখ্যা ছিল ১৪। মাঝে ২৮ মে মৃত্যুর সংখ্যা ১৫ ছিল।দেশে করোনায় সংক্রমিত মানুষের মোট সংখ্যা দাঁড়াল ৩ লাখ ৮৪ হাজার ৫৫৯ জনে। নতুন করে সুস্থ হয়েছেন ১ হাজার ৭৮০ জন। মোট সুস্থ হয়েছেন ২ লাখ ৯৯ হাজার ২২৯ জন। আরও পড়ুনবিশ্বে করোনা শনাক্ত ৩ কোটি ৮৪ লাখ ছাড়াল বিশ্বে করোনা শনাক্ত ৩ কোটি ৮৪ লাখ ছাড়াল দেশে করোনা সংক্রমণ পরিস্থিতি নিয়ে আজ বৃহস্পতিবার স্বাস্থ্য অধিদপ্তরের বিজ্ঞপ্তিতে এসব তথ্য জানানো হয়। আজ মোট ১৪ হাজার ১০৪ জনের নমুন পরীক্ষা করা হয়।
গত ২৪ ঘণ্টায় যে ১৫ জন মারা গেছেন তাদের মধ্যে নয়জন পুরুষ, ছয়জন নারী।
সকলেরই মৃত্যু হয়েছে হাসপাতালে। গত ২৪ ঘণ্টায় শনাক্তের হার ১১ দশমিক ৩৪ শতাংশ। গতকাল বুধবার শনাক্তের হার ছিল ১১ দশমিক ৬৯ শতাংশ।
গত ৮ মার্চ দেশে করোনাভাইরাসে প্রথম শনাক্তের খবর জানানো হয়। এর ১০ দিনের মাথায় ১৮ মার্চ করোনায় দেশে প্রথম মৃত্যুর তথ্য নিশ্চিত করে সরকার।
শুরুর দিকে দেশে সংক্রমণ হয়েছে ধীর গতিতে। মে মাসের মাঝামাঝি সংক্রমণ দ্রুত ছড়াতে শুরু করে। আর জুনে সংক্রমণ পরিস্থিতি তীব্র আকার ধারণ করে।মাস দু-এক ধরে দৈনিক নতুন রোগীর সংখ্যা কমেছে। এ সময়ে সংক্রমণ শনাক্তের পরীক্ষার সংখ্যাও আগের চেয়ে কম হচ্ছে।জনস্বাস্থ্য বিশেষজ্ঞরা বলছেন, বেশ কিছুদিন ধরে সংক্রমণের হার নিম্নমুখী হলেও এখনো তা স্বস্তিকর মাত্রায় আসেনি।

